[{"text": "n\u00e9ri ur natsi nostalen m\u00e1re ar v\u00e1ro naltur an \u00f3mi karmar \u2013 ulqe n\u00fasimar' \u2013 s\u00ed qente Feanor n\u00b7istal\u00e9ra var\u00fase qentier n\u00f3vo san i malto \u00edsier i nosta \u2013 'Qarda qentien no m\u00e1re nar i hondor n\u00e9rinwe ar \u00f3mu nalto \u00fasi\u00e9re i limbelu tuktalla nai m\u00e1ra nalto fust\u00fame ma Melkon i var limpilto var t\u00fakielto \u2013 en i \u00famavaisor listanelto in otso qarda.' ", "entities": []}, {"text": "Lo\u00e4 yukainen avar Anduin\u00eb s\u00ed val\u00fatier : i aluvar koivienyo e\u00e4rello nantule. Ai ! lo\u00e4r yassen palant\u00edrienye andavanw\u00eb y\u00e1sier \u2014 y\u00e1 tenn' aldar lente landan\u043e\u0301ress\u00eb \u043e\u0301laner : ai t\u043e\u0301 s\u00ed ilyama menta hwirya hondoringe f\u00famenen istarion.", "entities": []}, {"text": "Neld\u00eb Cormar Eldaron Aranen nu i vilya, Otso Heruin Naucoron ondeva mardentassen, Nert\u00eb Firim\u00eb N\u00e9rin yar i Nuron martyar, Min\u00eb i Mor\u00eb Herun mormahalmaryass\u00eb Morn\u00f3r\u00ebo N\u00f3ress\u00eb yass\u00eb i Fuini caitar. Min\u00eb Corma turi\u00eb t\u00eb ily\u00eb, Min\u00eb Corma hiri\u00eb t\u00eb, Min\u00eb Corma hosti\u00eb t\u00eb ily\u00eb ar mordoss\u00eb nuti\u00eb t\u00eb Morn\u00f3r\u00ebo N\u00f3ress\u00eb yass\u00eb i Fuini caitar.", "entities": [{"start": 21, "end": 27, "label": "PERSON"}, {"start": 134, "end": 139, "label": "PERSON"}]}, {"text": "Senda: R\u00f3menna i eleni nurrir ar C\u00fama lussa anquildess\u00eb. Nan Andondi e\u00e4nt\u00eb t\u00e1pin\u00eb, ar t\u00e1ra rahtar i oronti i r\u00e9nass\u00eb Ambarwa.  i minya t\u00e9rcano er rama; \u00f3ma tind\u00f3mess\u00eb. N\u00e1r\u00eb urya Andondi pella ar i eleni tintilar  \u00dar lilta ortonnar an Amaur\u00eba t\u00fala ar linderya lam\u00eb imb\u00eb i aicassi.  S\u00edn Andondi pantar, ar et i alcar\u00eb lutta. Arien Hendun\u00e1rel\u00edva w\u00edla ter i calima mist\u00eb l\u00edrala, ar linderyanen i m\u00f3re n\u00e1 r\u00e1cina.  \u00darin n\u00e1 R\u00f3men: Andondi urya aire \u00farenen; cuivana laurel\u00f3tello. Rombar tambin\u00eb tulta Ancalim\u00eb ar ut\u00falie'n aur\u00eb.  ", "entities": [{"start": 7, "end": 14, "label": "LOC"}, {"start": 493, "end": 501, "label": "PERSON"}, {"start": 323, "end": 328, "label": "PERSON"}]}, {"text": "Valaquentallo:  Manw\u00eb ar Melcor ennet on\u00f3rot Il\u00favataro sanwess\u00eb. Ammeletya sine Ainullon i ut\u00falier E\u00e4nna Melcor n\u00e9 m\u00ed yesserya; nan Manw\u00eb ammelda n\u00e1 Il\u00favataren ar hanyas ancalimav\u00eb n\u00edraryar. Nes tulcaina e\u00e4 i minya ily\u00eb Aranellon l\u00fam\u00e9va quantiess\u00eb: e\u00e4 heru Ardo ar tur ilqueno i mar\u00eb tanom\u00eb. Ardass\u00eb melmerya n\u00e1 s\u00fareli ar fanyaliss\u00eb, ar wilyava ilye m\u00e9nassen, t\u00e1riellon y\u00e1wennar, et avahaire halmava r\u00e9nallon hwestannar ya nurrur sarassen.  S\u00falimo e n\u00e1 estaina - Heru Ardas\u00falo. Ily\u00eb aiweli linte, ramapolde melis ar ent\u00eb tulir ar autar ya valiryes [...].", "entities": [{"start": 292, "end": 299, "label": "LOC"}, {"start": 257, "end": 261, "label": "LOC"}, {"start": 149, "end": 159, "label": "PERSON"}, {"start": 45, "end": 54, "label": "PERSON"}, {"start": 16, "end": 21, "label": "PERSON"}, {"start": 132, "end": 137, "label": "PERSON"}, {"start": 463, "end": 467, "label": "PERSON"}]}, {"text": "Oiale enwina istar, oio tulka V\u00e4in\u00e4m\u00f6inen Marne l\u00fameryassen tiessen \u00favie n\u00f3rer V\u00e4in\u00f6l\u00e4o, Tiessen n\u00f3rer Kalevalo, lirines linderyar lienna  Lindanes laurie auressen, lirines m\u00f3ri l\u00f3missen Ilye y\u00e1re quentaleron, ilye te n\u00fare yesseron Yaron h\u00edni umir linda, yar ilye neri l\u00e1 hanyar P\u00farea randa sinasse, qu\u00e9lala m\u00e9na sinasse.", "entities": []}, {"text": "Etta, alde hlare i sestie pa i rerindo: \u00cdre aiquen hlare i quetta i arani\u00e9no mal ua hanya sa, i Olca tule ar rapa oa ya anaie r\u00e9rina endaryasse; si n\u00e1 ye n\u00e1ne r\u00e9rina ara i malle. Ar ye n\u00e1ne r\u00e9rina i ondosse, ta n\u00e1 ye hlare i quetta ar came sa mi alasse. Ananta uas same \u015fundo insesse mal lemya ter l\u00fame, mal \u00edre \u015fangie hya roitie marta i quettanen, lantas oa m\u00ed imya l\u00fa. Ar ye n\u00e1ne r\u00e9rina im\u00edca i neceli, si n\u00e1 ye hl\u00e1ra i quetta, mal randa sino qu\u00e1reler ar i laro \u00fasahtie quorir i quetta, ar n\u00e1se pen y\u00e1ve.", "entities": []}, {"text": "Ar ye n\u00e1ne r\u00e9rina i m\u00e1ra cemende, si n\u00e1 ye hl\u00e1ra i quetta ar hanya sa, ye \u00e9 cole y\u00e1ve ar care nap\u00e1nine lestar \u2013 qu\u00e9n sina, tuxa, exe, enenquean, exe, nelequean!\u201d", "entities": []}, {"text": " Hyana sestie panyanes epe te, quetila: \u201cMenelo aranie n\u00e1 ve n\u00e9r ye rende m\u00e1ra erde restaryasse. \u00cdre queni n\u00e1ner lorne, \u00f1ottorya t\u00fale ar rende \u00famirwe olvar im\u00edca i ore, ar oante. \u00cdre i lasse tuiane ar carne y\u00e1ve, t\u00e1 y\u00fa i \u00famirwe olvar t\u00faler ama. Etta i coanturo m\u00f3li t\u00faler ar quenter senna: \u201cHeru, ma ualye rende m\u00e1ra erde restalyasse? Mallo samis \u00famirwe olvar?\u201d Quentes t\u00e9na: \u201c\u00d1otto, n\u00e9r, ac\u00e1rie nat sina!\u201d Quentelte senna: \u201cMa meril i menuvalme comy\u00e1ven te?\u201d Eques: \u201cV\u00e1; hya c\u00e9 tucuvalde ama y\u00fa i ore as i \u00famirwe olvar. Lava y\u00fayon ale tenna i y\u00e1vie, ar \u00edre i y\u00e1vie tuluva, quetuvan innar cirihtuvar: Minyave \u00e1 comya i \u00famirwe olvar ar nuta te mir loxi n\u00e1ven urtane; t\u00e1 mena comy\u00e1ven i ore mir hauranya!\u201d", "entities": [{"start": 335, "end": 340, "label": "PERSON"}, {"start": 291, "end": 295, "label": "PERSON"}]}, {"text": "Hyana sestie panyanes epe te, quetila: \u201cMenelo aranie n\u00e1 ve erde sinapio, ya n\u00e9r nampe ar empanne restaryasse. Ta n\u00e1 i ampitya ilye erdion, mal \u00e1lienwa n\u00e1se i anhoa i quearon ar ol\u00f3lie alda, ar sie menelo aiwi tulir ar hirir s\u00e9re olvaryassen!\u201d", "entities": []}, {"text": "Hyana sestie quentes t\u00e9na: \u201cMenelo aranie n\u00e1 ve pulmaxe, ya n\u00eds nampe ar nurtane hoe lestassen nelde moleva, tenna ilqua n\u00e1ne ortana!\u201d", "entities": []}, {"text": "Ilye sine nati Y\u00e9sus quente i \u015fangannar sestiessen, ar pen sestie uas carampe t\u00e9na, carien anwa ya n\u00e1ne qu\u00e9tina ter i Eruterc\u00e1no ye quente. \u201cPantuvan antonya sestiessen; caruvan sinwe natali nurtane i tulciello!\u201d", "entities": [{"start": 15, "end": 20, "label": "PERSON"}]}, {"text": "T\u00e1, mentay\u00e9la i \u015fangar oa, lendes mir i coa. Ar hildoryar t\u00faler senna ar quenter: \u201cLava men hanya i sestie pa i \u00famirwe olvar i restasse!\u201d Hanquentasse eques: \u201cYe rere i m\u00e1ra erde i Atanyondo n\u00e1; i resta i mar n\u00e1, ar i m\u00e1ra erde, t\u00e9 nar i arani\u00e9no yondor, mal i \u00famirwe olvar nar i Olco yondor. I \u00f1otto ye te-rende i Arauco n\u00e1. I y\u00e1vie n\u00e1 i rando tyel, i cirihtor nar vali. Etta, ve \u00edre i \u00famirwe olvar nar comyaine ar urtaine n\u00e1renen, sie euva i rando tyelde: I Atanyondo mentauva valiryar, ar comyauvalte et aranieryallo ilye nati yar tyarir queni lanta ar i queni i racir i \u015fanye, ar hatuvaltet mir i urna n\u00e1reva. Tasse euvar nieltar ar mulielta nelciva. T\u00e1 i failar caltuvar ve Anar, Atarelto araniesse. Ye same hlaru, nai hl\u00e1ras!", "entities": [{"start": 679, "end": 683, "label": "LOC"}, {"start": 315, "end": 321, "label": "PERSON"}]}, {"text": "Menelo aranie n\u00e1 ve harma nurtana i restasse, ya n\u00e9r hirne ar nurtane, ar alasseryanen autas ar vace i nati yar samis, ar mancas insen sana resta.", "entities": []}, {"text": "Ata menelo aranie n\u00e1 ve macar cestala m\u00e1re marillar: Hiri\u00e9la er marilla ya ammirwa n\u00e9, oantes ar vance ilqua ya s\u00e1mes ar mancane sa insen.", "entities": []}, {"text": "Ata menelo aranie n\u00e1 ve rembe, h\u00e1tina mir i ear ar comyala lingwi ilya nostaleo. \u00cdre anes quanta, tunceltes ama i f\u00e1ranna ar hamuner ar comyaner i m\u00e1rar mir veni, mal i \u00famirwar hantelte oa. Sie euva m\u00ed rando tyel: I vali etelelyuvar ar hyaruvar i olcar i failallon, ar hatuvaltet mir i uruite urna. Tasse euvar nieltar ar mulielta nelciva.", "entities": []}, {"text": "Ma hanyanelde ilye sine nati?\u201d Quentelte senna: \u201cN\u00e1!\u201d T\u00e1 quentes t\u00e9na: \u201cEtta ilya parmangolmo, peantana pa menelo aranie, n\u00e1 ve n\u00e9r, coantur, ye tala et harmaryallo vinyali ar y\u00e1rali!\u201d", "entities": []}, {"text": "Ar t\u00e1, apa Y\u00e9sus telyane sestier sine, lahtanes n\u00f3re talo. Ar \u00edre t\u00fales vehteryanna, peantanes tien yomencoaltasse. Sie anelte qu\u00e1tine elmendanen ar quenter: \u201cMallo n\u00e9r sina camne sailie sina ar i taure cardar sine? Ma si ua i tautamo yondo? Ma amillerya ua estaina Mar\u00eda, ar h\u00e1noryar Y\u00e1cov ar Y\u00f3sef ar S\u00edmon ar Y\u00fara? Ar n\u00e9\u015faryar, ma ualte illi aselve? Masse, t\u00e1, n\u00e9r sina camne ilye sine nati?\u201d Etta anelte r\u00fa\u015fie senna. Mal Y\u00e9sus quente t\u00e9na: \u201cEruterc\u00e1no ua pene laitie hequa vehteryasse ar coaryasse!\u201d Ar uas carne tasse rimbe taure cardali, pan pennelte savie.", "entities": [{"start": 159, "end": 164, "label": "PERSON"}, {"start": 266, "end": 271, "label": "PERSON"}, {"start": 353, "end": 358, "label": "PERSON"}, {"start": 303, "end": 308, "label": "PERSON"}, {"start": 285, "end": 290, "label": "PERSON"}, {"start": 11, "end": 16, "label": "PERSON"}, {"start": 425, "end": 430, "label": "PERSON"}, {"start": 294, "end": 299, "label": "PERSON"}]}]